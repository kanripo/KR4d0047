# -*- mode: mandoku-view; -*-
#+TITLE: 都官集
#+DATE: 2015-08-24 23:51:44.177300
#+PROPERTY: ID KR4d0047
#+PROPERTY: BASEEDITION WYG    
#+PROPERTY: JUAN 卷十三
<pb:KR4d0047_WYG_013-1a>¶
欽定四庫全書¶
　都官集巻十三　　　　　宋　陳舜俞　撰¶
　　詩¶
　　　宿靈源院¶
山家皆種橘古寺獨栽松林静時棲鶴泉靈合有龍何¶
年人捨宅今日我擕笻寓所留僧話未眠聞打鐘¶
　　　閲目堂僧橘¶
閲目堂前橘山僧手自移為迎林下客旋拄路邊枝結¶
<pb:KR4d0047_WYG_013-1b>¶
實曾防蟻盈箱不禁兒他年應計得蠟屐過門時¶
　　　落葉¶
風露入林阿紛紛奈落何滿庭添景野開户覺明多未¶
逐滄浪逺堪憐腐草和無由遮醉眼歸思滿烟波¶
　　　中夜¶
强寢夜何永通宵夢不成曉燈寒有暈跳蚤静聞聲宦¶
拙宜身退家貧長道情自憐前計失半世慕虚名¶
　　　客意五首¶
<pb:KR4d0047_WYG_013-2a>¶
客意乆不適攬衣臨暮舂烟長藏野闊雲斷漏天空酒¶
置千愁裏詩成一望中黄花無限好底事憶江東¶
　　　二¶
行役意匆匆淹留計巳窮夢歸無奈曉病覺不禁風憶¶
橘園垂枳沉魚夜聽鴻悲秋成白髪賴未作衰翁¶
　　　三¶
髙岸聳如陵秋光著處清遥山照眼碧黄葉逐人行莫¶
怪新烟火曾經古戰争深林茅屋小氣象亦豪英¶
<pb:KR4d0047_WYG_013-2b>¶
　　　四¶
水濁不見面安能照膽明還因送流梗所得計歸程日¶
落西風急秋深積潦并清江前約在賴未濯吾纓¶
　　　五¶
况復淹旅泊情多秋亦悲寒雲欲垂野疎葉不藏梨斷¶
梗逐流水歸禽投好枝徘徊古原上應有夕陽知¶
　　　阻風還泊舊浦¶
已作淹留計行艫豈恨遲却投前浦宿還似始來時寥¶
<pb:KR4d0047_WYG_013-3a>¶
泬鱸鄉逺飄零鶴髪悲猶欣有隠者度景覆殘碁(時有/姜隠)¶
(和附/予舟)¶
　　　題秋浦亭¶
牢落真秋浦江山滯客舟身同鴈南去心似水東流鷗¶
鳥荒煙裏漁人古渡頭只因山色好來上九華樓¶
　　　彭澤縣¶
古來彭澤縣應有折腰人百里昔猶重先生豈不貧菊¶
花還在否柳色為誰新白髪南遷客凄凉問水濱¶
<pb:KR4d0047_WYG_013-3b>¶
　　　題東林寺¶
净社清談盡髙名野史傳空山留舊寺老檜識當年殿¶
古應藏壁僧閑學種蓮徘徊二林月猶照虎溪泉¶
　　　以橘贈湖州李公擇¶
去著登山屐夢歸清霅門親嘗霜後橘思侑府中樽為¶
問林間路曾過水畔村人言封境近往往被公恩¶
　　　送可則上人還京師開講¶
善作空王子能探佛隴心浮雲無定住流水度光陰糲¶
<pb:KR4d0047_WYG_013-4a>¶
食開盂慣飛塵壊衲禁國城傳法後倚錫舊山林¶
　　　過下方祗園入上方看經院遇八十老僧¶
因過下方院更指上方登偃盖杉松路包金橘柚層清¶
灣從古好孤榜復誰曾八十年前事凄凉欲問僧¶
　　　次韻吳少卿致政自詠¶
掛冠歸故里尋壑具巾車蘭蕙庭階茂交遊世路疎一¶
壺新漏箭(吳公自/作漏箭)千姓舊囊書(吳公作千姓/編以自遣)寄問從公¶
客家金有幾餘¶
<pb:KR4d0047_WYG_013-4b>¶
　　　奉酬長文舍人出城見示之句¶
春分臘雪未全消凛冽春寒氣尚驕攝事初忻迎社燕¶
尋芳因得過溪橋清浮酒蟻醅初撥暖入鶯篁舌漸調¶
興味愛君年尚少莫嫌齋禁(一作/齋館)暫無憀¶
　　　贈徐道士游京師¶
有客人形善鑑觀過門聊肯駐征鞍知予謾失江湖約¶
笑我甘為簿領官卜隱日邊龍闕近去程霜裏鶴衣寒¶
京師車馬飛騰速别把金波洗眼看¶
<pb:KR4d0047_WYG_013-5a>¶
　　　將至嘉禾先寄諸兄弟¶
半年西走若飛蓬得禄無多計屢窮驥足寒孤甘伏皁¶
鴈羣驚迸苦傷弓家貧不易新堂構天幸猶能遇歲豐¶
且待歸來都講論一篙烟水趂霜風¶
　　　送劉吏部得請三茅崇禧觀¶
老臣連上皁囊封去訪三茅駕鶴翁曾為蒼生論敝事¶
因從紫府得仙風收身物外光陰好回首人間寵辱空¶
果滿丹成家法在應擕雞犬入雲中¶
<pb:KR4d0047_WYG_013-5b>¶
　　　和王介甫寄安豐知縣修芍陂¶
雩婁陂水舊風烟可喜斯民得繼傳萬頃稻粱追漢日¶
五門䟽鑿似齊年(齊髙帝時桓/崇祖嘗修)才髙欲獻營田䇿公暇¶
還來泛酒船稱與淮南誇好事耕歌漁唱巳相連¶
　　　和知郡王職方韻同前¶
邑陂增築更淵沉所喜詩筒賞嘆深楚國老臣千古意¶
廬江賢守一家心(漢章建初中王景為廬江太守嘗/修是陂今太守與介甫皆其宗姓)淮¶
邊野史添新事壠上春犁誦好音興利勸農真政術可¶
<pb:KR4d0047_WYG_013-6a>¶
知為吏得喉襟¶
　　　南陽春日十首¶
城頭古木未知春官柳柔條日日新門巷旋開沽酒市¶
郊原便有踏青人風烟乍煖禽初好網罟猶多雉肯馴¶
擬為芳時對樽斚愧無心事樂天均¶
倦懐春晩脱征驂官况喧卑昔未諳敲扑豈甘忘素業¶
琴樽猶可助清談忩燈耿耿書開巻衙鼔鼕鼕吏放參¶
唯有登樓心不愜亂雲堆霧鎖東南¶
<pb:KR4d0047_WYG_013-6b>¶
山川隨處有芳菲老大情懐與舊非巳恨鶯聲驚曉夢¶
豈堪花氣着人衣家蔬未省添新斸宰木應曾長舊圍¶
終向畏塗無所得好風佳月不如歸¶
花前惆悵轉難平屈指光陰巳半生猶把此身嘗患難¶
不知何日得功名未安去住千絲亂已去悲歡一夢驚¶
擬入醉鄉銷此恨快風無故析春酲¶
壯懐摧折復何言齒髪今年老去年念逺片心飛鳥外¶
感時雙淚落花前琴逢遏宻生難理詩擬離騷怨不傳¶
<pb:KR4d0047_WYG_013-7a>¶
家在五湖明月裏夢隨春水宿漁船¶
客宦逢春病眼開紫荆花下也徘徊謾勞人力書千巻¶
聊寄天真酒一杯明代本期無棄物孤臣何敢自論才¶
且欣腐䑕同烏喙不怕丹山有鳯猜¶
簿書堆裏得天真謾為浮名役此身門柳偶同陶靖節¶
君羮空羨潁封人沙鷗舊許為吾侣巢鷰何曾厭我貧¶
巳共東風有歸約且從桃李笑今春¶
故園春物有誰同地盡天垂杳靄中杏火柳煙燒白晝¶
<pb:KR4d0047_WYG_013-7b>¶
茶槍筍槊戰東風橋横酒市青帘出門對漁磯小艇通¶
誰信南陽樓上客翩翩歸羽欲飛空¶
澤國生涯有釣舟此身隨分狎羣鷗非闗利禄成覊縶¶
為學文章作贅疣病眼看花空濺淚客顔臨鏡復包羞¶
江東父老應相憶燕子來時語不休¶
半生名宦是塗顔菽水當年尚可歡鍾鼎未能光祖妣¶
牛羊雖美愧盃盤五千强誦誰云補四十無聞得自安¶
不覺尋春上臺榭東風吹淚落闌干¶
<pb:KR4d0047_WYG_013-8a>¶
　　　和開祖丹陽别子瞻後寄¶
仙舟繫柳野橋東㑹合情多勞謫翁相對一尊浮蟻酒¶
輕寒二月小桃風覉懐散誕謳歌裏世事縱横醉笑中¶
莫恨明朝又離索人生何處不悤悤¶
　　　和章子厚聞子瞻買田陽羨却寄¶
罨畫春流藻荇長吴門菰米鱖鱸鄉謀田問舍拙者事¶
尋壑買山君底忙出處兩忘同旅寓濁清一種付滄浪¶
故人詩酒如驅使(白公詩云詩酒/尚堪驅使在)别有甘泉綠野堂¶
<pb:KR4d0047_WYG_013-8b>¶
　　　次韻酬余彦翔¶
我慙希世就窮儒甚矣謀身子更迂不共梟狐倚城社¶
合隨魚鳥樂江湖古來只有風猷重事去情知氣味殊¶
髀肉縱消吾舌在任從兒女暗揶揄¶
　　　次韻酬白天覺¶
人生自致真非策歳晚無成可復論鈍駕謾思追驥躍¶
病巢何敢慕鴻鶱傲如中散仍多疾辯付南華盡不言¶
聊謝髙情白夫子為攄騷興慰王孫¶
<pb:KR4d0047_WYG_013-9a>¶
　　　謝楊都官見惠金雞¶
珍禽流品可褒題天與文章五色齊羽翮巳堪攀鳯翼¶
稻粱争合在雞栖應思舊侣雌雄舞恥學凡羣且暮啼¶
好向彩衣堂下養名郎從此樂持齎¶
　　　送李户曹官滿還江寧¶
去程牢落且徘徊聽我髙吟侑一盃皦日心胷無愧恥¶
青衫顔色任塵埃秦淮形勝多人物晋室風流入草萊¶
歸到江山聊洗眼下僚應不乆沉才¶
<pb:KR4d0047_WYG_013-9b>¶
　　　鳯凰臺¶
鳯去臺存碧草濃遊人來此問遺蹤故巢風月巳千載¶
好景闌干空數重府坐循良黄太守乗輿仁聖漢髙宗¶
竹花生子梧桐老底事丹山信未逢¶
　　　十八賢臺¶
臺下衣冠巳化塵臺前顔色尚如新林泉合是脩行社¶
巖穴誰非避世人好鳥豈知當日事幽花何似昔時春¶
老僧不解論今古應笑徘徊問隠淪¶
<pb:KR4d0047_WYG_013-10a>¶
　　　淵明醉石¶
聒聒飛泉清遶石悠悠天幕翠鋪空是非分付千鍾裏¶
日月消磨一醉中柳絮任飄荒徑畔菊花仍在舊籬東¶
水聲山色年年好堪使遊人恥素風¶
　　　東庵¶
巳憐門巷林中出况復軒窻水畔開冷淡山光明枕簟¶
動揺波影上樽罍坐看天際孤舟失慣見桑陰五馬來¶
長恨夕陽吟不足欄干留共月徘徊¶
<pb:KR4d0047_WYG_013-10b>¶
　　　太平觀¶
繞繞峯巒玉案圍重重樓殿紫烟飛青藤素簡天門近¶
絳節霓旌夜半歸鶴使每傳三島信鳯書頻送九霞衣¶
放臣於世慙無補金蕚樓前拜不祈¶
　　　東林寺¶
白髪老僧安住處青山司馬愛閑來松嫌天近株株短¶
花待春歸欵欵開堪信壺中藏日月誰知雲外有樓臺¶
官卑合是尋山客不見芳菲意懶囘¶
<pb:KR4d0047_WYG_013-11a>¶
　　　西林寺¶
東林移宿過西林風靄蕭蕭結瞑隂隨處水聲喧屐齒¶
傍人山色上衣襟道於塵土知無用樂在雲泉亦損心¶
擬付離騷與猿鳥樵蘇應怪久登臨¶
　　　棲賢寺¶
辟地行者應開寺拭眼髙僧尚有墳龍帶雨歸三峡水¶
鳥啣花出五峯雲樓臺屹屹天宫近鐘磬疎疎俗界聞¶
遊客不嫌車騎逺巖扄無計長苔紋¶
<pb:KR4d0047_WYG_013-11b>¶
　　　萬杉院(仁宗御書寺額/)¶
銀鉤金榜佛家園屐齒初来骨髮寒天上星辰留翰墨¶
人間陵寢閟衣冠虬龍擁䕶神如在雲霧遮藏色未乾¶
四十二年䝉雨露草茅猶解泣汍瀾¶
　　　開先寺¶
山門屹屹横青嶂巖屋霏霏帶紫烟千尺老松當大道¶
一條飛瀑落中天重来覽物應相識此地尋僧似有縁¶
自謂讀書非俗吏謫官猶得近林泉¶
<pb:KR4d0047_WYG_013-12a>¶
　　　新羅巖¶
萬疊青山與世違一巖雲物倚天危僧開峭石難行路¶
猿呌枯松最上枝藥鼎施人寒種火菜畦行虎宿無籬¶
此中别有忘年事擾擾紅塵死不知¶
　　　竹雲洞¶
長干龍老長龍孫竹裏陰陰鎖晝雲莫問何年初入洞¶
由来一日可無君清圍欄檻喧難入翠滴衣裾静欲聞¶
㑹待嵗寒看苦節慿誰吟對雪繽紛¶
<pb:KR4d0047_WYG_013-12b>¶
　　　峯頂院¶
自憐隨分有仙蹤曾宿金庭第九重誰謂謫官真俗吏¶
還登廬阜最髙峰坐頭平揖千巖月枕底微聞二寺鐘¶
歸去林泉縁更熟定應春夢却過從¶
　　　雪¶
老来惟有看山癖踏雪来尋洞府春以愛匡廬無俗吏¶
更逢姑射露天真參差玉樹千巖裡髙下藍田一水濱¶
乗興去留人莫怪風流元是剡中人¶
<pb:KR4d0047_WYG_013-13a>¶
　　　靈溪觀¶
靈溪流水碧潺湲溪上清輝弟子園白叟荷鋤春採藥¶
黄冠敲磬夜朝元山中松葉堪為酒路口桃花似有源¶
自是遊人無道骨長生何必五千言¶
　　　落星寺¶
何年翠麓浮彭蠡云是寒星落斗牛逺水拍天圍浄界¶
野僧依石起朱樓欄干白日風吹鴈簾幕黄昏月近鷗¶
安住自成難老藥不須乘海覔蓬丘¶
<pb:KR4d0047_WYG_013-13b>¶
　　　承天院¶
建昌門外小禅居竹檻松牕静有餘全近江湖添悵望¶
乍離城市易清虚人思求友聽啼鳥僧愛忘筌看得魚¶
不為山南多勝處便堪從此駐巾車¶
　　　寄星子令柯季立¶
慣見江湖賤逐臣去尋嵒穴或相親不知金馬曾為客¶
猶得銅章肯借人夜夜水聲隨枕簟時時林色上衣巾¶
題詩半在山南寺請戒嵒僧掃隙塵¶
<pb:KR4d0047_WYG_013-14a>¶
　　　寄郟景仁郎中¶
早嵗交情淡已親相逢覉旅白頭新雖慙管鮑論髙誼¶
欲慕陳雷卜近隣客舍每羅門外雀歸來還滿甑中塵¶
明年相逐東隣去未必鱸魚駐得人¶
　　　中秋佳月獨游垂虹亭有懷胡完夫蘇子瞻錢¶
　　　　安道¶
五湖人住覺天寛有月清秋似廣寒玉鑑光中數毛髪¶
長虹背上倚欄干棲鵶誤曉啼還住白露沾衣濕又乾¶
<pb:KR4d0047_WYG_013-14b>¶
借問姑蘇胡别駕簿書燈火共誰看(胡完/夫)¶
月光清極向中秋千古松陵此夜遊寥泬更無雲礙眼¶
滄浪合是我維舟浮生未有明年約淺酌聊資到曉留¶
辜負金波三萬頃詩豪草聖在杭州(蘇子/瞻)¶
玉兔光中繫小桅長虹影裏倒罇罍一年此夜清秋半¶
萬里無雲霽色開月女婵娟如有舊波神安稳亦憐才¶
合須豪飲酬佳賞不共烏臺御史來(錢安/道)¶
　　　留槎閣¶
<pb:KR4d0047_WYG_013-15a>¶
聞説歐川似沃洲一溪分作兩溪流長橋跨岸虹垂地¶
髙閣凌空蜃吐樓浩蕩乾坤供醉眼凄凉風雨送行舟¶
慿誰為問乗槎客未必無人犯斗牛¶
　　　禹穴¶
百尺蒼堅穴翠嵐天痕非擘亦非鑱先王圖史誰分掌¶
後世疎慵不復探定有龍虬蟠寂寂如何苔蘚亂鬖鬖¶
老師更説神靈事只讀髙碑去未甘¶
　　　谷簾泉¶
<pb:KR4d0047_WYG_013-15b>¶
玉簾鋪水半天垂行客尋山到此稀陸羽品題真黼黻¶
黄州吟咏盡珠璣重來一酌非無分未挈吾缾可忍歸¶
終欲窮源登絶頂帯雲和月弄清暉¶
　　　若耶溪¶
十里澄溪溪上山溪光無際照山顔天嫌俗眼尋常見¶
地惜羣峯左右闗蓬島也應非海外瓊臺争合貯人間¶
維舟正欲踟蹰飲坐見蒼烟罩翠灣¶
　　　天池院(張景詩云若以山形比/人骨此池應合似泥洹)¶
<pb:KR4d0047_WYG_013-16a>¶
此峯巉絶與霄干峯頂泓澄旱不乾天下定應添沆瀣¶
山頭信亦有泥洹等閑雲出千巖雨取次龍歸六月寒¶
一勺自堪留萬古何須低處羡波瀾¶
　　　題翠峯院¶
借問鴟夷與季鷹五湖珍賞復誰曽慣看銷夏灣頭月¶
唯有莫釐山上僧晩渡浪痕沾壊衲上方雲液灑枯籐¶
㳺人欲趁沙鷗去更伴禅公上翠層¶
　　　青龍江醉眠亭¶
<pb:KR4d0047_WYG_013-16b>¶
酒擔長輕六印腰醉中一枕敵千朝興亡藐比榮枯栁¶
聚散看同旦暮潮清興本應塵外得香魂徒向水邊招¶
已聞佳士過從約不為東風返畫橈¶
　　　水月院¶
興隨白鳥汀洲立歩入青林臺殿出湖脈來通方士泉¶
山顔分入幽人室自苦扁舟每訪尋何世空谷無遺逸¶
一夜霜風穿客衣二十六房皆採橘¶
　　　題碧蘚亭¶
<pb:KR4d0047_WYG_013-17a>¶
瀟灑闌干碧玉叢頻來遊賞似兒童縈廻脩竹撩清影¶
刻畫新詩繞翠筒十載雪霜林色改幾畨風月酒尊空¶
子猷老去心長在終擬為隣作醉翁¶
　　　送喜長老遊四明¶
釣竿無竹不空船事去朱涇不記年一句弗由他物得¶
此心知與麽人傳無鬚王老長垂地掉臂胡僧仰託天¶
去問玲瓏岩上石个中誰是我師禅¶
　　　寄姑蘇智肱錢塘文㨗二上人¶
<pb:KR4d0047_WYG_013-17b>¶
釋子紛紛奈汝何傳聞右繞益乖訛南山述作那堪毁¶
西竺師徒果有魔羣蟻固應隨轉石一杯焉可障頺波¶
青銅瓦礫皆稱鑑乞與光明嵗月磨¶
　　　傳神悦躬上人¶
倦轡曽投林下宿短篷重見越江邊人歸河岳儀型在¶
事隔桑溟物色傳弟子共談庭際柏公卿多識社中蓮¶
髙風自出空王侣馳譽丹青是可憐¶
　　　山中寄姑蘇守倅¶
<pb:KR4d0047_WYG_013-18a>¶
莫釐山頭萬家橘震澤閑人一葉舟林裊金丸出籬落¶
浪噴雪陣上汀洲雲生縹緲吟魂逺日入穹窿醉望收¶
不禁五湖容小隱為傳篇什謝蘇州¶
　　　過平望驛有懐湖州李使君二首¶
栁色隂隂平望橋春流西受霅溪潮玉樓有月清光逺¶
蘋渚生風麗思飄寧使簿書堆几案已聞歌詠滿漁樵¶
酒船欲訪烏程去愁費金龜返畫橈¶
慿熊飛隼兩溪頭人似氷壺住玉樓事逐歡謡入漁釣¶
<pb:KR4d0047_WYG_013-18b>¶
詩隨秋思滿汀洲茶収顧渚旗猶巻酒貰烏家蟻半浮¶
去路無多平望驛客魂秋雨宿扁舟¶
　　　晚秋田閒¶
重到田園草木陵鬢毛蕭颯白綸巾謾誇孺子能分肉¶
堪笑書生尚負薪静與禽魚何物我嬾因雞黍記晡晨¶
東籬已有黄金蘂只欠麻衣送酒人¶
　　　挽邵夫人詞¶
丹陽門第三朝貴樂夀絲綸五色開有助清郎終盛譽¶
<pb:KR4d0047_WYG_013-19a>¶
得隣諸子盡髙才蘭彫北畹香猶在水向東溟逝不囬¶
原上送車西數目日西風雨轉徘徊¶
　　　挽劉夫人詞二首¶
籍籍家聲起草萊詵詵子舍奉蘭陔翩翻三鳯皆英物¶
蹭蹬雙駒亦駿才憶昔綵衣環几舄于今清血洒圈盃¶
何年盛事聨簮組别有絲綸薦夜臺¶
卜隣早效三遷教負米方休百里勞樂事難留同逝水¶
孝思無盡入伊蒿萬家原上開新冡舊館人來奠濁醪¶
<pb:KR4d0047_WYG_013-19b>¶
况有銘詩傳不朽長城千古白雲髙¶
　　　挽侍講先生王夫人詩二首¶
蘭陔堂上此歸全松栢山頭有舊阡我得遐齡幾九十¶
人依絳帳昔三千病時太守和湯藥没後諸生侍几筵¶
善化羣材同草木先生恩徳重如天¶
師牆童稚被陶鈞穴鳯仍同桂籍春豈獨慈良尊有道¶
就論恩分即吾親生前未許升堂拜原上空陪執紼人¶
一曲薤歌難冩恨哀榮千古付蒼珉¶
